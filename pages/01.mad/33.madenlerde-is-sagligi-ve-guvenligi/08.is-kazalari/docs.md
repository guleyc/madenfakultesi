---
title: 'İş Kazaları'
twitterenable: false
twittercardoptions: summary
articleenabled: false
orgaenabled: false
orga:
    ratingValue: 2.5
orgaratingenabled: false
facebookenable: false
---

## 1. Giriş
Dünyada her yıl 270 milyon iş kazası meydana gelmekte, bu kazalarda da her gün yaklaşık 6 bin kişi yaşamını yitirmektedir.
Türkiye’de iş kazaları ve meslek hastalıkları sonucunda her gün ortalama 3 kişi yaşamını yitirirken, 8 kişi ise sakat kalmaktadır.
Yapılan araştırmalara göre, Türkiye, iş kazalarında Avrupa ülkeleri arasında birinci, dünyada ise üçüncü sırada yer almaktadır.
SGK istatistikleri; Türkiye'de her yıl iş kazalarında yaklaşık 1000 kişinin yaşamını yitirdiğini, 2000 kişinin ise sakat kaldığını ve her yıl ortalama 2 milyon kadar işgünü yitirildiğini ortaya koymuştur. Sosyal Güvenlik Kurumu 2012 yılı istatistiklerine göre; bu yıl içerisinde toplam 74.871 iş kazası meydana gelmiştir, ölümle sonuçlanan iş kazası sayısı 744'tür.

SGK'nın 2002 - 2012 yıllarını kapsayan son 10 yıllık istatistiklerine göre, Türkiye'de 811.674 iş kazası yaşanmış, 6.319 meslek hastalığı vakasına rastlanmıştır. Bu dönemde iş kazaları sonucu 12.154, meslek hastalıkları sonucu 65, toplam 12.219 kişi yaşamını yitirmiştir. Bazı kaynaklarca, endüstrileşmiş ülkelerde iş kazaları ve meslek hastalıklarının toplam maliyetinin, bu ülkelerin Gayrı Safi Milli Hasılalarının %1'i ile %4'ü oranında değiştiği belirtilmektedir. Ülkemizde ise en iyimser yaklaşımla, iş kazaları ve meslek hastalıkları toplam maliyetinin yılda 30 milyar dolar civarında olacağı tahmin edilebilir. 

## 2. Tanımlar
Kaza, genel olarak, önceden planlanmayan ve sonucu arzu edilmeyen bir olayı belirtmektedir. Kaza kavramının bu genel tanımı üzerinde fikir birliği olmasına karşın "İş Kazası" kavramı konusunda görüş ayrılıkları bulunmaktadır. Hangi türden olayların iş kazası sayılabileceği, hangilerinin sayılamayacağı konusundaki tartışmalar değerlendirilince, bu kavramların Teknik ve Hukuksal olmak üzere iki ayrı açıdan incelenmesinin uygun olacağı görüşü ağırlık kazanmıştır. 

### 2.1. Teknik Açıdan İş Kazası
İş kazasını teknik açıdan inceleyen araştırmacılar, kişilere zarar veren olayların yanı sıra sadece makine ve tesisata zarar veren olayları da iş kazası olarak nitelendirmişlerdir. 
* İş Kazası, belirli bir zarar veya yaralanmaya yol açan, önceden planlanmamış beklenmedik bir olaydır (ILO, Uluslararası Çalışma örgütü). 
* İş Kazası, önceden planlanmamış, çoğu zaman kişisel yaralanmalara, makinelerin, araç ve gereçlerin zarara uğramasına, üretimin bir süre durmasına yol açan bir olaydır (WHO, Dünya Sağlık Örgütü). 

### 2.2. Hukuksal Açıdan İş Kazası
Ülkemizde geçerli yasal tanım, kaza sonucu oluşan zararın karşılanmasının söz konusu olması nedeniyle, sigorta açısından, 5510 sayılı Sosyal Sigortalar ve Genel Sağlık Sigortası Kanunu'nda yapılmıştır. Birçok ülkenin mevzuatında yer aldığı gibi, kaza olayı ile yapılan iş arasında bir "illiyet rabıtası (neden-sonuç ilişkisi)" bulunması şartı göz önünde bulundurulmuştur. Tanımın diğer ülkelerdekinden farklı yanı, illiyet rabıtasının takdire bırakılmayarak kesin sınırlarla belirtilmiş olmasıdır.

5510 sayılı Sosyal Sigortalar ve Genel Sağlık Sigortası Kanunu'na göre; iş kazasının tanımı, bildirilmesi ve soruşturulması hakkındaki 13. maddede, iş kazası şu şekilde tanımlanmıştır: 

İş kazası;
* Sigortalının işyerinde bulunduğu sırada,
* İşveren tarafından yürütülmekte olan bir iş nedeniyle veya görevi nedeniyle, sigortalı kendi adına veya hesabına bağımsız çalışıyorsa yürütmekte olduğu iş nedeniyle işyeri dışında,
* Sigortalının işveren tarafından görev ile başka bir yere gönderilmesi yüzünden asıl işini yapmaksızın geçen zamanlarda,
* Emziren kadın sigortalının çocuğuna süt vermek için ayrılan zamanlarda,
* Sigortalının işverence sağlanan bir taşıtla işin yapıldığı yere toplu olarak götürülüp getirilmesi sırasında, meydana gelen ve sigortalıyı hemen veya sonradan bedenen veya ruhen özre uğratan olaydır. 

## 3. İş Kazalarının Sınıflandırılması
### a. Meydana Geldikleri Yere Göre Sınıflandırma
İş kazaları, trafik kazaları, deniz kazaları, tarım kazaları vb.

### b. Zararın (Yaralanmanın) Ağırlığına Göre Sınıflandırma
* Yaralanma ile sonuçlanmayan kazalar,
* Bir günden fazla işten kalacak şekilde tedavi gerektirmeyen kazalar,
* Bir günden fazla işten kalacak şekilde tedavi gerektiren kazalar,
* Yirmi günden fazla işten kalacak şekilde tedavi gerektiren kazalar,
* Sürekli iş görmezlik (veya ölüm) ile sonuçlanan kazalar. 

### c. Yaralanmanın Türüne Göre Sınıflandırma
* Baş ve boyundan yaralanma,
* Gözlerden yaralanma,
* Kollardan yaralanma,
* El ve el parmaklarından yaralanma,
* Bacaklardan yaralanma,
* Ayak ve ayak parmaklarından yaralanma,
* Beden dış yüzeyindeki yaralanmalar,
* İç organlardaki yaralanmalar,
* Psikolojik ve nörolojik tahribat.

### d. Kazanın Türüne Göre Sınıflandırma /Düşme,
* Parça ve malzeme düşmesi,
* Sıkışma / ezilme,
* Çarpılma / temas etme.
- Elektrik
- Sıcak / soğuk
- Radyasyon
- Zehirli gaz ve buharlar
- Asit ve alkalinler 

## 4. İş Kazalarının Nedenleri
### a. Temel Nedenler
* Yönetimin İş Güvenliği Konusundaki Yaptırımları,
* Kişisel Faktörler, 
* Çevre Faktörleri.

### b. Doğrudan Nedenler
Beklenmeyen bir enerji (mekanik, elektrik, kimyasal vb.) boşalımı veya tehlikeli maddeler (zehirli, yakıcı veya patlayıcı gaz, toz ve dumanlar). 

### c. Dolaylı Nedenler
Bunlar Güvensiz Eylemler ve Güvensiz Çalışma Koşullarıdır. Güvensiz Eylemler, işin sürdürülmesi sırasında çalışanın kaza olasılığını arttıran bilinçli veya bilinçsiz davranışlarıdır. Güvensiz Çalışma Koşulları ise, bireyin iradesi dışında kalan, daha çok kaza olasılığını artıran çevre faktörleridir.
Bir maden ocağındaki çalışmalar sırasında yaygın olarak karşılaşılan **Güvensiz Eylemler:** 
* Yanlış ekipman seçimi
* Arızalı ekipman kullanımı
* Ekipmanları hatalı ve uygunsuz kullanma
* Uyarı ve işaretlere uymama
* Kişisel koruyucuları kullanmama
* İş güvenliği ile ilgili donanımlardan yararlanmama
* Hatalı pozisyonlarda çalışma ve kaldırma
* Alkol ve uyuşturucu kullanma

Bir maden ocağındaki çalışmalar sırasında yaygın olarak karşılaşılan **Güvensiz Çalışma Koşulları;**
* Yetersiz denetim
* Çalışılan yerin dar ve sıkışık olması
* Yetersiz tahkimat
* Arızalı ekipmanlar
* Yetersiz uyarı sistemleri
* Yangın ve patlama tehlikesi
* Yetersiz havalandırma
* Tehlikeli atmosferik koşullar (toz, gaz, buhar)
* Olumsuz çevre koşulları (iklim, gürültü, titreşim, aydınlatma, radyasyon)

### d. Temel Nedenler
* Yönetimin İş Güvenliği Konusundaki Yaptırımları,
* Kişisel Faktörler,
* Çevre Faktörleri. 

## 5. İş Kazalarının Sonuçları
İş kazalarının sonuçlarını hukuki, insani ve ekonomik olmak üzere üç bölümde incelemek mümkündür.

### a. Hukuki Sonuçlar
İş kazalarının büyük bir bölümü ilgili kanun ve tüzük hükümlerine kısmen veya tamamen uyulmaması sonucu meydana gelmektedir. Bu nedenle kaza olayı hukuki sorumluluk getirir.
### b. İnsani Sonuçlar
Kaza sonucunda bir işçinin yaralanması, daimi iş göremez duruma düşmesi veya ölümü kendisi ve aile çevresi için bir yıkımdır. Tazminat olarak yapılan ödemeler hiçbir şekilde söz konusu kayıpları karşılayamaz 
### c. Ekonomik Sonuçlar
Her iş kazası işverene ve sigorta kurumlarına mali yükler getirir. İş kazalarının maliyeti "Doğrudan" ve "Dolaylı" maliyetler olmak üzere iki bölümde incelenmektedir. Doğrudan maliyet kolaylıkla belirlenebildiği halde, dolaylı maliyetlerin saptanması için detaylı incelemeler yapılması gerekmektedir. Değişik endüstri kollarında, dolaylı maliyetlerin, genel olarak doğrudan maliyetlerin 4-10 katı olduğu yapılan araştırmalar sonucunda belirlenmiştir. 

## 6. İş Kazalarının Araştırılması
Bir işletmede işçi sağlığı ve iş güvenliği ile ilgili çalışmaların düzeyi, iş kazaları ve meslek hastalıkları konusunda yapılan istatistiklerden elde edilen verilere dayanarak belirlenir. Araştırmalar, gerekli istatistiksel bilgiler toplanıp değerlendirilmeden yapılacak tüm girişimlerin başarısız kalacağını göstermiştir. İşletmede kaza seyrini belirleyen en önemli kriterler "Kaza Sıklık Oranı" ve "Kaza Ağırlık Oranı"dır. Bu büyüklüklerin yanı sıra kazalar, zararın ağırlığına, kazanın nedenine, yaralanmanın türüne, kazalıların yaşlarına, kazanın oluş zamanına göre sınıflandırılmaktadır. 

### 6.1. Kaza Sıklık Oranı
Kaza Sıklık Oranı, çalışılan saatlere oranla bir milyon saatte meydana gelen kaza sayısı olarak tanımlanır ve aşağıdaki eşitlikten hesaplanır.

Kaza Sıklık Oranı = Toplam Kaza Sayısı * 10^6 / Toplam Çalışma Süresi

Toplam Kaza Sayısı; seçilen zaman aralığında (ay veya yıl) meydana gelen ve bir günden fazla istirahat gerektirmiş olan iş kazaların sayısıdır.
Toplam çalışma süresinin kesin olarak bilinmediği durumlarda, bir yıllık dönemde çalışma süresi;
S = m.300.8 bağıntısı ile yaklaşık olarak hesaplanabilir.
m, yıllık ortalama işçi sayısıdır.
Kaza sıklık oranının 10 civarında olması ve zaman içinde azalması arzu edilmektedir.

### 6.2. Kaza Ağırlık Oranı
İş kazalarının ağırlığı (şiddeti) genel olarak olay sonrası alınan istirahat ve tedavi süreleri ile ölçülür. Kaza nedeniyle kaybedilen işgünü, işçinin vizite kağıdı alıp hastaneye gittiği günden (dahil) başlayarak dönüp tekrar işbaşı yaptığı güne kadar geçen süredir. Eğer kaza işçinin ölümü veya sürekli işgörmez duruma düşmesiyle sonuçlanırsa, kayıp işgünü sayısı 7500 olarak kabul edilir.

Kaza ağırlığının belirlenmesi ve karşılaştırılması için aşağıdaki eşitlik kullanılır.

Ağırlık Oranı = Toplam Kayıp İşgünü Sayısı * 10^3 / Toplam Çalışma Süresi

Kayıp iş günü, belli bir zaman aralığında meydana gelen kazalar sonucu tedavi ve istirahatli geçen sürenin gün olarak değeridir. Kaza ağırlık oranının en fazla 2 olması öngörülmekte olup 0,5 - 1 arasında seyretmesi normal kabul edilmektedir.

## 7. İş Kazalarının Önlenmesi
Yapılan istatistikler, meydana gelen iş kazalarının genel olarak %50'sinin kolaylıkla önlenebilir nitelikte olduğunu, %48'inin ancak bir etüt ve metotlu çalışma ile önlenebileceğini, %2'sinin ise önlenmesinin mümkün olmayacağını göstermiştir. Kaza önleme çalışmaları tanım olarak iş gücü performansının, alet, cihaz, makine performansının ve fiziki çevrenin kontrol altında tutulabilmesi anlamına gelmektedir. İş kazalarını önlemek için yapılması gereken çalışmalar dört ana başlık altında toplanabilir. 

#### a. Tehlikeli Durumların Önlenmesi
* Güvenlik Önlemleri
* Makine, Ekipman, Malzeme Seçimi 
* İşyeri Organizasyonu 
* İşyeri Çalışma Şartları 

#### b. Tehlikeli Hareketlerin Önlenmesi
* İş Sağlığı ve Güvenliği Eğitimi
* Uyarı ve İkaz 

#### c. Periyodik Kontroller 
#### d. Otomasyona Gitmek
