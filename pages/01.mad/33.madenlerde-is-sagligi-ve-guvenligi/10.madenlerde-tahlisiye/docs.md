---
title: 'Madenlerde Tahlisiye (Kurtarma)'
twitterenable: false
twittercardoptions: summary
articleenabled: false
orgaenabled: false
orga:
    ratingValue: 2.5
orgaratingenabled: false
facebookenable: false
---

## 1. Tanım ve Amaç
**TAHLİSİYE (KURTARMA):** Yeraltı maden işletmelerinde, ocak atmosferinin yüksek oranda zehirli ve boğucu gazlar içerdiği, yüksek sıcaklık ve tehlikeli durumların bulunduğu ortamlarda, can ve malzemeyi kurtarma işlemidir.

**TAHLİSİYECİ (KURTARICI):** Tahlisiye işi için görevlendirilmiş ve madencilikteki çeşitli sanatlardan seçilmiş, özel olarak eğitilmiş kişilerdir. 

## 2. Tahlisiye İstasyonu, Tahlisiyeci Sayısı
Maden ve Taşocakları işletmelerinde ve Tünel Yapımında Alınacak İşçi Sağlığı ve İş Güvenliği Önlemlerine İlişkin Tüzük’ün 333. maddesi gereğince;
* Maden ocaklarında, bir kurtarma istasyonu kurulması zorunludur. Ancak, yarıçapı en çok 50 kilometre olan alan içinde bulunan maden işletmeleri, merkezi bir yerde, ortaklaşa bir kurtarma istasyonu kurabilirler.
* Ocaklarda çalışan işçilerin, 10 kişiden az olmamak üzere, en az % 3’ü, gerektiğinde kurtarma işinde görevlendirilmek için önceden eğitilir. Bunlardan, kurtarma istasyonunda görevlendirilmeyenler, normal işlerine devam ederler.
* Kurtarma istasyonunda ve ocaklardaki kurtarma ekibinde bulunanların sayıları, adları, adresleri ve çalıştıkları vardiyaları gösteren listeler, kurtarma istasyonlarında bulundurulur. 

## 3. Tahlisiyecilerin Seçimi
* Kurtarma işinde yetiştirilecek elemanlar, sağlık durumları, soğukkanlılıkları, dayanıklılıkları, bu işe yatkınlıkları, genel bilgileri, daimi kurtarıcılar ve ocaklardaki personelle işbirliği yapma yetenekleri bakımından dikkatle seçilir.
* Kurtarıcılar, en az ilkokul mezunu ve özellikle ocak içi işlerinde 2 yıl veya daha çok deneyimli olacaklar ve kurtarma istasyonu yönetimi tarafından verilmiş bir belgeye sahip bulunacaklardır.
* Yılda bir kez yapılacak sağlık muayenesinde, işe elverişli oldukları tespit edilmeyenler, kurtarıcılık görevinde çalıştırılamazlar. 

## 4. Tahlisiyeci Olacaklarda Aranacak Nitelikler
Türkiye Taşkömürü Kurumu (TTK) Beden Gücü Yönetmeliğine göre; tahlisiyeciler, en az 2 yıl yeraltı işletmesinde çalışan, 20 yaşını doldurmuş ve 40 yaşını geçmemiş, sağlık kurulu raporu almış kişiler arasından, soğukkanlılığı, dayanıklılığı ve genel bilgileri dikkate alınarak ocak idaresi tarafından seçilir.

Tahlisiyeci olacaklarda aranan şartlar aşağıda verilmiştir.
* Solunum ve dolaşım organları sağlam olmalı,
* Kan basıncı normal olmalı,
* Sinir ve akıl hastalığı olmamalı,
* Alkolik ve toksikoman olmamalı, 
* Duyma kusuru bulunmamalı,
* Görme kusuru bulunmamalı,
* Fazla şişman olmamalı,
* Zührevi hastalıkları ve deri hastalığı olmamalı,
* Çalışmalarını engelleyecek bedensel bir kusuru olmamalı,
* Protez dişi olmamalıdır.

Teknik Nezaretçi ve Tahlisiye Mühendisi tarafından seçilen ve yukarıdaki şartları taşıdıkları belirlenen adaylar bir kursa tabi tutularak yetiştirilir ve kendilerine kurtarıcı ehliyeti verilir. 

## 5. Kurtarma İstyasyonunda Yönetim ve Denetim
Maden Emniyet Tüzüğü Madde 334’e göre;
Kurtarma istasyonu, bir maden yüksek mühendisi veya maden mühendisi ile kurtarma işlerinde yetişmiş ve ocak içerisinde de bu gibi işlerde en az 3 yıl uygulama görmüş bir nezaretçinin yönetim ve denetimi altında bulunur.

## 6. Tahlisiye Ekiplerinin Oluşturulması ve Görevleri
Tahlisiyeciler en az 3 en çok 6 kişiden oluşan ekipler halinde çalışırlar. Ekip; ekip şefi, ekip şefi yardımcısı ve ekip üyelerinden meydana gelir.
### a. Ekip Şefi (Ekip Başı):
Ocak idaresinden aldığı bilgi ve talimatlar ışığında ekibin sevk ve idaresini sağlar (Mühendis, tekniker veya nezaretçilerdir).
### b. Ekip Şefi Yardımcısı: 
Ekip şefinden aldığı talimatlar doğrultusunda görevini yaparken, şefin herhangi bir nedenle devre dışı kalması durumunda onun görevini üstlenir (işçi statüsündeki işçiler ve ustalardır).
### c. Ekip Üyeleri: 
Yapacakları görevin sorumluluğunun bilincinde dikkat ve ciddiyetle çalışırlar. Görev sırasında ekip şefinin verdiği talimatlara aynen uyarlar (işçi statüsündeki işçi ve ustalardır). 

Tahlisiye Planı, kurtarma çalışmasına katılan personelin kimlik bilgilerini, görev alanlarını ve sorumluluklarını belirtmek için önceden hazırlanan planlardır. Plan en az 6 ayda bir incelenir ve gerekli düzenlemeler yapılır. Tahlisiye planında istasyon yöneticisinin görevleri şunlardır. 
* Ekibi alarma geçirir,
* Ekibin hazırlık çalışmalarını başlatır,
* Duruma göre ilave ekip talep eder,
* Yeraltında geçici istasyon kurulmasını ve bu istasyonda haberleşmenin sağlanmasını gerçekleştirir,
* Ekiplerinin çalışmalarını düzenler,
* Çalışmalar ile ilgili gelişmeleri yetkililere bildirir,
* Malzeme ihtiyacı konusunda tahlisiye istasyonu ile iletişim kurarak bunların geçici istasyona iletilmesini sağlar,
* Ekiplerin nöbet ve çalışma sürelerini düzenler.

## 7. Bir Tahlisiye İşleminin Aşamaları
### a. Tahlisiye Ekibinin Hazırlanması
Kaza ihbarı alan kurtarıcılar ve cihaz bakım ustaları, en kısa zamanda tahlisiye istasyonuna gelerek ekipleri oluştururlar. Olay mahalline gidilerek tahlisiye planına uygun olarak geçici tahlisiye istasyonu kurulur.
Çalışmalarda kullanılacak malzeme ve teçhizat ile bunların yedeklerinin iki kat fazlası alınır.
### b. Geçici İstasyon Kurulması
Geçici tahlisiye istasyonu, olay yerine mümkün olduğunca yakın, tahkimatı sağlam bir yerde seçilmeli, temiz hava akımı üzerinde bulunmalı ve iyi bir şekilde aydınlatılmalıdır. 
Geçici istasyonda, cihazlar ekip elemanları tarafından kuşanılmadan önce test aleti ile vakum ve yüksek basınç testlerinden geçirilmeli ve sızdırmazlıkları kontrol edilmelidir.
### c. Olaylara Müdahale ve Çalışma Süresi
Tahlisiye ekiplerinde görev alacak kurtarıcıların yapacakları görevin türüne göre seçilmeleri gerekir, örneğin; yangın olan bir panoda bekleme barajları kapatılacaksa, ekipte, baraja numune ve hava borusu bağlantılarını yapmak üzere bir ajüstör bulunması gerekir. Göçük açılıp tahkimat yapılacaksa tahkimatçı ve kazı ustaları bulunmalıdır.

Olaya müdahale amacıyla geçici istasyonda cihaz kuşanan tahlisiye ekibinin aşağıdaki kurallara uyması gerekir.
Cihaz kuşanarak kapalı devreye geçildiği anda saate bakılır ve finimetre (tüpteki basıncı gösteren ölçüm cihazı) kontrolü yapılır. Olay yerine varıldığında tekrar saate ve finimetreye bakılarak geçen zaman süresi içinde basınçta kaç bar düşme olduğu belirlenir. Gidişte harcanan oksijen miktarının iki katı dönüş için ayrılarak, olay yerinde kullanılabilecek en fazla oksijen miktarı hesaplanır.

Kişilerin oksijen tüketimi üç ana faktöre bağlı olarak değişir.
* Çalışma ortamının özellikleri ve çalışanın fiziksel aktivitesi,
* Kişinin akciğer kapasitesi ve oksijeni kullanma özelliği,
* Tahlisiye cihazı takviye düğmesini kullanma sıklığı. 

## 8. Tahlisiye Merkez Binasının Bölümleri, Personel Durumu ve Bulundurulması Gerekli Teçhizat
Tahlisiye merkez binası olarak kullanılacak mekan aşağıdaki bölümleri içermelidir.
* Cihaz odası
* Tamir - bakım odası
* Yönetici odası
* Tüp doldurma odası
* Cihaz temizleme odası
* Soyunma - giyinme bölümü, banyo, tuvalet
* Eğitim ocağı

Tahlisiye merkezi, ocak çalışmalarında en az üç yıl deneyimli bir şefin idaresi ve denetimi altında bulundurulur. Merkezde her vardiyada en az bir kurtarıcı nöbetçi olarak bırakılmalıdır. 

Tahlisiye merkezinde bulundurulması gerekli teçhizat olarak aşağıdaki cihazlar sayılabilir.
* En az iki ekibe yetecek kadar oksijen solunum cihazı,
* Yeteri kadar ilave oksijen ferdi kurtarıcısı,
* İki adet cihaz kontrol aleti,
* İki adet oksijen tüpü doldurma pompası,
* En az iki adet oksijen yapay solunum cihazı,
* Değişik ocak gazlarının ocak havası içindeki konsantrasyonlarını ölçmek için gaz ölçüm cihazları,
* En az cihaz sayısı kadar yüz maskesi,
* En az iki yıllık ihtiyacı karşılayacak miktarda çeşitli yedek malzeme,
* Bir yıllık ihtiyacı karşılayacak miktarda alkali patron ve sodalayn. 

## 9. Tahlisiyeci Olarak Yetiştirilecek Personelin Eğitimi
Tahlisiyeci olarak yetiştirilecek personelin, gerekli bilgi ve becerileri kazanabilmesi için bu amaca yönelik olarak hazırlanmış kurslardan geçirilmesi gerekir.
* Madencilik deyimleri ve temel kavramlar öğretilir.
* Fizik gücü geliştirmek amacıyla kullanılan aletler (koşu bandı, yürüyen merdiven, barfiks, kondisyon bisikleti vb.) tanıtılır ve bu aletlerle yapılacak hareketler öğretilir.
* Oksijen solunum cihazlarının önemini kavramaları sağlanır; aletin özellikleri öğretilir ve alet kullandırılır.
* Yüz maskeleri tanıtılır, özellikleri öğretilir ve kullandırılır. 
* Haberleşmenin kurtarma çalışmalarındaki önemi vurgulanır; haberleşme cihazları tanıtılır, özellikleri öğretilir ve kullandırılır.
* Oksijen ferdi kurtarıcısı tanıtılır, önemi vurgulanır ve kullandırılır.
* Kişisel korucu malzeme tanıtılır; önemi vurgulanır ve kullandırılır.
* Ocak havası ve ocak havasında bulunabilecek gazlar tanıtılır ve bu gazları ölçme teknikleri öğretilir.
* İş güvenliğinin temel kuralları öğretilir. İşini düzenli ve kontrollü olarak yapma alışkanlığı kazandırılır.
* Ekip çalışmasının önemi vurgulanır.

## 10. Bir Tahlisiye İşleminin Aşamaları

Olay yerine varan tahlisiye ekibi;
* Öncelikli olarak çalışacakları yerin tahkimatını kontrol etmelidir.
* Sürekli gaz ölçümleri ile ortam havası denetim altında tutulmalıdır. Eğer yoğun duman nedeni ile görüş mesafesi azalıyorsa, madenci lambasının kısa huzmeli kısmı yakılarak mesafe arttırılabilir.
* Görevden dönen tahlisiye elemanlarının tekrar cihaz kuşanabilmeleri için en 2 saat dinlenmeleri gereklidir. 

### a. Haberleşme
Ekiplerin tahlisiye çalışmaları sırasında kendi aralarında, yeraltında kurulacak ara istasyon ile hatta ocak dışı ile haberleşmeleri gerekebilir.
Yüz maskesi kullanan ekip elemanları ocak içinde kurulu telefon şebekesi ile haberleşmeyi sağlayabilirler. Ayrıca maskeleri takılı iken 15 m uzaklığa kadar rahatlıkla konuşabilirler. Eğer elemanlar ağız lokması kullanıyorlarsa, konuşmaları mümkün değildir, bu durumda sesli ve ışıklı iletişim kurmak zorundadırlar.
Haberleşme setleri ve telefonlu yüz maskeleri, tahlisiye ekibinin kendi aralarında haberleşmelerinin yanı sıra, ocaktaki geçici istasyonlarla ve yerüstündeki ana merkez ile haberleşmeye olanak sağlar.
### b. Ekibin Olay Yerinden Çekilmesi
Olay yerindeki çalışma süresini tamamlayan tahlisiye ekibi, ekip şefinin talimatıyla geriye döner. Ekip üyelerinden biri çalışmalar sırasında rahatsızlanır veya cihaz arızası olursa, ekip şefi bu kişinin yanına iki kişi vererek onu geriye gönderir.
Ancak geride kalan ekip elemanlarının sayısı hiçbir zaman 3 kişinin altına düşmemelidir. Aksi halde tüm ekip olay yerinden çekilir.
Herhangi bir nedenle, tahlisiye cihazı oksijen beslemesi yapamıyorsa veya olay yerinde gereğinden fazla kalma sonucu tüpteki oksijen bitirilmiş ise, Ferdi Maske takılır. Ferdi Maske yoksa, olay yerinden koşarak temiz havaya doğru uzaklaşmak gerekir. 
### c.Yedek Tahlisiye Ekibi
Tahlisiye çalışmaları devam ederken, geçici tahlisiye istasyonunda en az bir ekip cihaz kuşanmaya hazır durumda bekletilmelidir.
Birkaç gün devam eden tahlisiye çalışmalarında, istasyon yöneticisi ile kurtarma komisyonu başkanı vardiyalar bazında ekiplerin çalışma saatlerini ayarlarlar ve yapacakları işleri belirlerler.